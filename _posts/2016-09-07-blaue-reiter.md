---
layout: post
title: blaue reiter
item: my inner thought
tag: new
support: lp
category: ss
volume: 22
image: 27a4d11f71c7799c50f320cf17544b88
---

È facile collegare a un periodo preciso il momento in cui i Blaue Reiter vissero, per dirla con il maestro Andy Warhol, i loro quindici minuti di (pur relativa) fama,  suscitando curiosità a livello underground e inanellando una discreta sequenza di concerti.

Accadde soprattutto dopo l’uscita - nell’autunno 1982 - di “Gathered”, antologia di emergenti curata dello staff di quel “Rockerilla” che all’epoca era la rivista di riferimento per chiunque fosse interessato alle nuove tendenze rock.
Il brano della band di Alessandria - in cui Marco Goggi si concentrava su voce e batteria, Flavio Gemma suonava il basso e Paolo Boveri pensava alla chitarra - era “A Correct Adulation Of Himself” ed era estratto da un demo, laconicamente intitolato “Five Songs”, in sintonia di stile e di mood con certo post-punk minimale, incisivo nelle ritmiche e avvolto in atmosfere fosche parecchio apprezzato nello scorcio iniziale degli ‘80. Nell’aprile del 1983, il trio registrò altri quattro pezzi, diffusi in un ulteriore nastro - “Demo Tape”, evviva la fantasia - sulla scia del precedente. La bontà della musica e della registrazione era superiore a quella di molti vinili autoctoni del tempo, e tutto faceva credere che i Blaue Reiter - il nome derivava dal movimento artistico nato a Monaco di Baviera nel 1911, che vantava tra le sue figure di spicco Kandinskij e Klee - avrebbero presto esordito su disco.
Non successe invece mai, perché Gemma e Boveri, assieme a Enrico Ferraris (già con i Dusty Zebra, ensemble pre Blaue Reiter) e Roberto Modellato, avrebbero a breve fondato i Viridanse; per loro, un valido percorso rock/wave in italiano, documentato da due lavori marchiati Contempo (ristampati nel 2012, con molti bonus, nel doppio CD “Gallipoli 1915 e le altre storie”), che di recente è ripartito dopo una lunga pausa.
Con appena trentatré anni di ritardo su quella che sarebbe stata la logica tabella di marcia, “My Inner Thought” chiude oggi il cerchio della vicenda Blaue Reiter, accorpando in un LP tutto il materiale delle due cassette, il solo esistente. Non è affatto poco sul piano quantitativo, considerato come la parabola della band durò meno di un triennio e allora le cose non erano facili come ai giorni nostri, ed è tanto in termini di qualità, nonostante qualche piccolezza
dovuta al gap geografico e culturale che pesa(va) su noi sudditi della periferia dell’impero rock.
Andava necessariamente strappato all’oblio, e che ciò sia avvenuto è fonte di sincero piacere oltre che di soddisfazione da obiettivo centrato.
